་བདེ་ཞིང་མཐར་ཐུག་གཏན་བདེ་སངས་རྒྱས་ཀྱི་གོ་འཕང་ཡང་འཐོབ་ཡོང་། སངས་རྒྱས་ཀྱི་རྣམ་ཐར་དང་གསུང་རེ་རེ་ཙམ་ལ་ངེས་པ་ལྟར་སྣང་རེ་རྙེད་ཚེ་རི་སུལ་དུ་སྡོད་པའི་བྱ་བཏང་བ་ཁ་ཅིག་གིས། འདོད་ཡོན་ལྔ་ལ་ལོངས་སྤྱོད་པའི་མཁས་གྲུབ་བྱེ་བ་ཐེར་འབུམ་ལ་ཡང་ཁ་བཏང་བྱེད་པ་ཆོས་རྒྱ་ཆེན་པོ་ལ་མ་སྦྱངས་པའི་རང་མཚང་ཕྱིར་བསྟན་པ་ཡིན། མཁས་པའི་བཞད་གད་ཀྱི་གནས་ལས་གཞན་མ་སེམས། སངས་རྒྱས་ཀྱི་རྣམ་ཐར་ཇི་བཞིན་བྱེད་དགོས་ན་སངས་རྒྱས་བཅོམ་ལྡན་འདས་ཀྱིས་དགོང་ལོ་སུམ་ཅུའི་བར་དུ་བཙུན་མོ་བཞེས་འདུག་པས། དེའི་ལན་མོ་ཡང་ཁྱོད་ཀྱིས་གྱིས། དེ་ཅིའི་ཕྱིར་ཞེ་ན། སངས་རྒྱས་ཀྱི་རྣམ་ཐར་ལྟར་བྱེད་དགོས་པའི་ཕྱིར་རོ། །གསུང་ཐམས་ཅད་ལྟར་བྱེད་དགོས་ཟེར་ན་མགོ་རྐང་ལག་སོགས་ལུས་ཀྱི་སྦྱིན་པ་ཡང་ཐོངས་གསུངས་འདུག་པས། ཁྱོད་ཀྱི་ལུས་ཀྱང་སྦྱིན་པ་གཏོང་དགོས། དེས་ན་གསུང་རྣམས་ཀྱི་དགོངས་པ་ལོན་དགོས། མ་ལོན་ན་ཆོས་ལ་བརྟེན་ནས་ཆོས་མིན་བྱེད་སྲིད། རྒྱལ་བ་རྣམས་ཀྱིས་ཆོས་གསུངས་པ་རྣམས་མི་གཅིག་གིས་བསྒྲུབ་དགོས་ཞེས་གསུངས་པ་མ་ཡིན་པས། གང་ཟག་གཅིག་གིས་ཐམས་ཅད་བསྒྲུབ་དགོས་པའི་ངེས་པ་མེད། བསྒྲུབས་ཀྱང་སྙིགས་དུས་ཚེ་ཐུང་གཅིག་ལ་འགྲུབ་མི་སྲིད་ཅིང་། ལུས་སེམས་ཀྱིས་མི་ལྕོག་པ་ཡང་མང་། སྟོན་པ་ཐུགས་རྗེ་ཅན་ཐབས་མཁས་ལ་ཐུགས་རྗེ་ཆེ་བ་དེས།
